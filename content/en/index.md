---
title: Introduzione
description: ''
position: 1
category: ''

---
## Ciao!
Siamo sempre felici di accogliere nuove persone (e personalità!) da cui imparare e con cui condividere progetti e momenti.

Prima di tutto, ci sembra giusto fare le presentazioni:
siamo una squadra composta da persone con professionalità, storie e sogni molto diversi tra loro e questo ci rende una combinazione davvero interessante.

Nodopiano è davvero un mix di anime diverse, ciascuna in grado di apportare valore vero all’insieme.

Nodopiano è nata nel 2011, anche se è più giusto dire che è stata creata in quell’anno. La differenza sta nella volontà che è stata impiegata per dare origine a un progetto nuovo e forte. Certo, esistono molti modelli di aziende a cui potersi ispirare e a cui, senza dubbio, agli inizi abbiamo guardato con attenzione. 

Ora stiamo percorrendo una strada differente: vogliamo essere un’azienda che si distingue dalle altre, non tanto perché migliore o superiore, ma perché possiede un’identità precisa, dei principi su cui si basa e che sono condivisi dalle persone che ci lavorano. Valori personali applicati sul piano professionale

Da tempo lavoriamo su questo obiettivo e sai come lo facciamo? Ci mettiamo in discussione, ci confrontiamo, ci chiediamo cosa possiamo fare per migliorare su tutti i livelli. 

Abbiamo preso qualche cantonata? Sì. 

Abbiamo capito perché e come fare perché non capiti più? Sì. 

Agiamo diversamente per migliorare? Sì! 

Questo si chiama maturare. 

Stiamo costruendo l’azienda per cui vogliamo lavorare
È un concetto che scombina tutte le carte, vero? Quanto ci piace sorprendere!

Quando inizi a lavorare a Nodopiano parti dal punto in cui sei, nella vita e nella professione. Da lì generi idee, impari cose, incontri persone, metti in moto una nuova energia che può cambiare tutto. Dipende da te, da quali scelte compi e da quanto decidi di sperimentare.

Quando scegli di partire con il piede giusto avvii un ciclo di crescita che ti porterà lontano e, di conseguenza, porterà lontano anche il tuo team e Nodopiano stessa.

Nodopiano sei anche tu. Anzi, sei proprio tu!
Chiunque lavori in questa azienda la rappresenta, in ogni momento. Ciò che manifestiamo all’esterno, come la passione per i progetti che stiamo curando, la soddisfazione per i successi ottenuti, la voglia di correggere le imprecisioni, il coinvolgimento con le attività del team, tutto questo traspare sempre dal nostro atteggiamento quando siamo con gli altri, anche quando non siamo in ufficio! 

I nostri comportamenti incidono molto di più sull’impressione che lasciamo nelle persone di quanto possano fare un post sui social o un comunicato stampa fatti a regola d’arte dal team marketing.

La tua voce ha valore
La voce è uno strumento di lavoro per noi, dal momento in cui entri a far parte di Nodopiano devi far sentire la tua voce, è una responsabilità da cui proprio non puoi tirarti indietro!

Ogni persona ha la capacità e il dovere di portare la propria esperienza e il proprio punto di vista. Abbiamo tutti tanto da dire e ci siamo allenati per comunicare bene e ascoltare meglio. 

La pratica non ci ha resi perfetti ma ci migliora ogni giorno.

Il cliente siamo noi
Quando incontriamo un nuovo cliente non lo consideriamo come un’azienda che si rivolge a noi per un lavoro. Per noi è una persona che sta chiedendo il nostro aiuto per risolvere un problema, per rispondere a un bisogno o per crescere.

Ascoltiamo e proviamo sempre a metterci nelle sue scarpe, per comprendere davvero le sue esigenze e quale può essere il nostro contributo. 

Visto che ci mettiamo nei suoi panni, beh dobbiamo essere sinceri: questi panni ci devono piacere per scegliere di indossarli!

Cosa significa? Amiamo follemente i progetti che seguiamo e ce ne innamoriamo se ciò che abbiamo di fronte ci somiglia, nelle intenzioni e nei valori. 

Ci appassiona lavorare a fianco di chi cerca di cambiare il mondo, di noi potrà sempre fidarsi: saremo il suo braccio destro!
